---
title: I 5 Ruoli chiave
weight: 0
excerpt: Tutti i personaggi di Copper Sentai vestono un Ruolo specifico nella fiction
layout: docs
---
## Il Leader

Il leader è la bussola morale del gruppo, è quello che sceglie sempre intuitivamente la cosa giusta da fare. Pignolo, boy scout nell’animo, a prima vista sembra una persona senza particolari difetti se non quello di crederci troppo.

**Colore**: rosso, bianco, oro.
**Personaggi simili**: Capitan America, Topolino, Tsubasa Oozora, Buffy.

## Il Bassista carismatico

Il Bassista carismatico è il complemento del Leader, spesso in contrasto e in competizione con lui, anche in amore. Ruvido, di poche ma buone parole, condivide con il Leader i fini ma non i mezzi.

**Colore**: nero, grigio, argento.
**Personaggi simili**: Wolverine, Morrigan, Vegeta, Willow.

<div class="note"><strong>Nota bene:</strong> Si può anche decidere che il Leader sia quello impulsivo e un po’ testa calda; in quel caso il Bassista carismatico sarà quello calmo, posato e analitico dei due.</div>



> VARIANTE
> Si può anche decidere che il Leader sia quello impulsivo e un po’ testa calda; in quel caso il Bassista carismatico sarà quello calmo, posato e analitico dei due.

## Il Cervellone

Il Cervellone è l’eroe del gruppo fisicamente meno dotato, ma che compensa grandemente con le proprie abilità tecniche e con l’intelletto. Nerd, alcune volte socialmente inadatto, sa però mostrare una dialettica pungente quando serve.

**Colore**: blu, azzurro, celeste.
**Personaggi simili**: Mina Murray, Donatello, Sailor Mercury, Egon Spengler.

## Il Bruto

Di forza e capacità strabordanti, il Bruto è quello che risolve i problemi con le mani, i piedi e qualsiasi altra parte del corpo che può usare come arma contundente. Non è il più sveglio della compagnia, ma è gentile con chi ama e e coltiva un rapporto strettissimo, quasi simbiotico, col Cervellone.

**Colore**: giallo, arancione, marrone.
**Personaggi simili**: Colosso, Arale di Dr. Slump, Brienne di Tarth, B. A. Baracus.

> VARIANTE
> È possibile rendere il Cervellone il Prodigio e il Bruto il Giullare; il Prodigio è uno estremamente bravo in tutto e dall’intelligenza superiore, ma generalmente apatico e con scarse se non nulle capacità relazionali. Il Giullare è in genere fuori forma, piuttosto sciocco, ma dotato di coraggio da vendere e di un entusiasmo contagioso.
> In questa dinamica il Prodigio protegge il Giullare dalla sua inadeguatezza pressoché in tutti i campi, ma ha bisogno del Giullare per accettare le sfide e vedere il buono in ciò che lo circonda.

## Il Bello

Il Bello è chiamato così perché emana un’aura di bellezza che lascia storditi. Non necessariamente la sua bellezza è canonicamente fisica, ma di sicuro lo è dell’anima.  Il Bello è il cuore e la coscienza del gruppo, il collante che tiene unite le sue varie anime. È il migliore amico, spesso d’infanzia, sia del Leader sia del Bassista carismatico, motivo per cui spesso i due litigano per avere le sue attenzioni.

**Colore**: rosa, viola, bordeaux.
**Personaggi simili**: Nightcrawler, Leia Organa, Ray Venkman, Principessa Peach.

> VARIANTE
> Il Bello può essere anche l’interesse amoroso, e l’ennesimo motivo di frizione, fra il Leader e il Bassista carismatico. Anche se si decide per questa variante, il Bello è un personaggio che splende di luce propria e non esiste in funzione di nessun altro.
> Inoltre, Copper Sentai simula scherzosamente una puntata di uno show per bambini e giovani ragazzi, quindi non è contemplata nessuna interazione fisica fra personaggi giocanti e non che vada al di là di un bacio casto.
