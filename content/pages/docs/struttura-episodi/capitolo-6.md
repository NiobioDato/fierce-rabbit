---
title: Capitolo 6 - Ritorno alla normalità
weight: 8
layout: docs
---

Nel capitolo 6 i personaggi tornano a vestire i propri panni comuni e risolvono le situazioni rimaste in sospeso per colpa della minaccia della settimana.

Il Ritorno alla normalità è il momento perfetto in cui superare definitivamente l’Ostacolo e spiegare come questo porti a raggiungere la propria Tappa di crescita.

L’episodio si chiude quando tutte le linee narrative sono state risolte e, alla fine, si torna allo status quo.

### Esempio

<i>Sventata la minaccia di Ekaterina e il suo show ipnotico, il gruppo torna di buona lena alla fiera. Il luogo è già gremito di persone, ed è presente una bella fila di persone ad aspettare di comprare dolci e bibite dal banchino dei ragazzi!</i>

<i>In poche ore riescono a vendere tutto quello che avevano preparato, con grande gioia da parte di tutti. Facendo due calcoli, però, i soldi non sono per niente sufficienti a coprire le tasse scolastiche al netto dei costi.
</i>

<i>Prima che Teresa si disperi, però, arriva la chiamata di Jimbo il Gorilla senziente: ha pensato lui a coprire il debito con la scuola utilizzando qualche criptotallero maturato in gioventù su Venere.</i>

<i>L’avrebbe fatto prima, ma aveva paura che la ragazza si sarebbe risentita, considerando l’aiuto altrui come un’ammissione di debolezza. Vedendo come era stata capace di chiedere una mano ai propri compagni, Jimbo ha ritenuto di poterlo fare senza troppe preoccupazioni.</i>

<i>Sollevati da questa notizia, Michela e Serena possono tornare a discutere della scommessa: Serena ha portato sì più persone, ma quelli invitati da Michela hanno speso molto di più. Nessuna delle due vuole darla vinta. Risate generali. Titoli di coda.</i>


## Variante Pilota

Sconfitta la minaccia, i personaggi vengono promossi a eroi a tempo pieno, anche se il SuperCoso li avverte subito: un vero eroe non smette mai di crescere e migliorarsi.

 
## Variante Finale

La minaccia globale è stata finalmente sventata e i ragazzi possono tornare alla loro vita normale, con la promessa di rispolverare i loro dispositivi di trasformazione se un nuovo Nemico si presentasse alle porte.