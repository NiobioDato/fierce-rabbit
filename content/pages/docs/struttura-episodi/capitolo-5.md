---
title: Capitolo 5 - Scontro fra titani
weight: 7
layout: docs
---

L’avversario della settimana è stanco di giocare; il mostro si trasforma in un gigante alto come un grattacielo e pronto a devastare la città e i suoi difensori.

In questo capitolo l’obiettivo è principalmente quello di neutralizzare la minaccia della settimana ed evitare al contempo che l’avversario titanico semini distruzione per le strade della città.

In questo capitolo, i protagonisti possono richiamare i Robot personali senza il bisogno di spendere Gettoni.

Il capitolo si conclude quando il supergruppo raggiunge un obiettivo specifico, come per esempio disinnescare una bomba o portare in salvo degli innocenti. Nel caso l’obiettivo non esista, il capitolo si conclude quando il gruppo resiste alla controffensiva dell’Avversario per la durata di un Contatore da quattro.

### Esempio

<i>I protagonisti salgono le scale per disattivare la torre radio e liberare i cittadini dall’ipnosi, ma sul tetto della sede televisiva il sole è coperto dalla figura torreggiante di Ekaterina, ora una titana di 120 metri che li osserva dall’alto in basso, la risata fragorosa che rimbomba come tuoni.</i>

<i>Non è possibile disattivare la torre radio con il mostro che la difende; è necessario un diversivo.</i>

<i>I Cavalieri della Tavola Rotonda richiamano i propri Robot e con un balzo entrano nella cabina di pilotaggio. </i>

<i>Cristiano, grazie alla Qualità Volo Supersonico del suo Galahadroid, si lancia contro la torre provando a buttarla giù con una spallata, mentre gli altri quattro distraggono Ekaterina usando le loro Qualità.</i>

<i>Per un soffio, Cristiano riesce a sradicare la Torre prima che Ekaterina lo blocchi con la sua Qualità Superiore, Pattern ipnotico.</i>

<i>Ora che la città è salva, è il momento di chiudere la battaglia.</i>


## Variante Pilota

Questo capitolo rimane nella sostanza invariato, ma sarà il SuperCoso a chiamare i robot per la prima volta e spiegare brevemente il loro funzionamento a livello narrativo.

 
## Variante Finale

Questo capitolo rimane nella sostanza invariato, anche se il Nemico ha un Rango sensibilmente superiore ai suoi sottoposti e più Qualità spendibili per complicare il Conflitto. Per complicare la questione, i suoi sottoposti potrebbero apparire in forma titanica al suo fianco. Al contrario degli episodi standard, i titani che non sono il Nemico possono essere sconfitti anche dai robot singoli.