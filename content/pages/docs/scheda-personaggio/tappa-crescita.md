---
title: Tappa di crescita
weight: 6
excerpt: >-
  I protagonisti di Copper Sentai hanno nemici ben più pericolosi dei pupazzi
  del Nemico.
layout: docs
---
Per i protagonisti di Copper Sentai, combattere il Nemico e i suoi scherani è la parte più facile della giornata. I problemi veri nascono fra i banchi di scuola, sulle panchine dei parchi e sui campi sportivi, durante le piccole e grandi crisi adolescenziali che sembrano spesso insuperabili.

Le Tappe di crescita aiutano giocatori e Narratore a concentrare il capitolo Vita vissuta sulle storie quotidiane dei ragazzi e sulle loro aspirazioni e desideri, fuori dai loro obblighi da supereroi.

## Scegliere l’Obiettivo di una Tappa di crescita

Ogni personaggio parte con un Obiettivo di crescita che rappresenta un proposito o un desiderio a breve-medio termine che lo muove (o lo preoccupa!).

Un Obiettivo di crescita può essere:

*   relazionale (parlare con la ragazza dai capelli rossi, riallacciare i rapporti l’amico d’infanzia, farsi capire dai genitori ecc.);

*   aspirazionale (entrare nella squadra di football, vincere il talent scolastico, prendere i massimi voti ecc.);

*   materiale (comprare uno scooter, ripagare un debito, risparmiare per un viaggio all’estero ecc.)

*   un mix delle suddette categorie.

Per esempio:

> Vanessa ha come Obiettivo quello di essere ammessa nella prestigiosa accademia sportiva di Metropoli Inferiore.

oppure:

> Giampiero ha come Obiettivo quello di conquistare Stefano, un ragazzo conosciuto al corso di dibattito studentesco.

Durante i capitoli Vita vissuta degli episodi, il personaggio deve cercare di perseguire l’Obiettivo che si è prefissato, bilanciandolo con la sua identità segreta e le sue responsabilità verso i propri compagni.

<div class="note"><strong>Nota:</strong> il Narratore può utilizzare un Obiettivo come spinta propulsiva di un intero episodio, incentrando il capitolo di Vita vissuta su un solo personaggio.</div>

## L’Ostacolo di una Tappa di crescita

Che crescita sarebbe senza un ostacolo che mette alla prova la fibra morale, la volontà e le intenzioni dei protagonisti?

Per ogni Obiettivo, il Narratore segna in un foglio segreto un Ostacolo al suo raggiungimento.

L’Ostacolo può essere qualsiasi cosa purché si tratti di un intralcio che, se superato, farà crescere il ragazzo e gli insegnerà un’importante lezione di vita.

Esempio:

> La preside della scuola chiama Vanessa ed è un bel guaio: i suoi voti in matematica sono troppo bassi perché possa essere accettata all’accademia; oltre a grandi atleti, si aspettano anche studenti modello. Vanessa ha due settimane per provare a dare un esame di riparazione di matematica e migliorare la sua media.

oppure:

> Giampiero sta per aprirsi a Stefano quando scopre che sta già frequentando qualcun altro; un ragazzo bellissimo appena trasferitosi da un’altra scuola. C’è qualcosa di strano in lui; è solo gelosia oppure il nuovo arrivato nasconde qualcosa?

<div class="note"><strong>Nota:</strong> l’Ostacolo può anche essere parte del capitolo Minaccia della Settimana, ma deve essere comunque vinto dal ragazzo e non dal suo alter ego combattente.</div>

## Raggiungere la Tappa di crescita

La Tappa può essere raggiunta superando l’Ostacolo, oppure accettando il proprio fallimento e imparando da esso. 

La Tappa non viene superata soltanto nel caso in cui il personaggio non impari niente o l’Obiettivo e il suo Ostacolo non abbia creato gioco.


Esempio:


> Vanessa non accetta le sirene di un misterioso programma che promette di trasferire cinque anni di studio di una materia in tre comode tracce audio da ascoltare mentre si dorme. Fortunatamente: era l’ennesimo piano del Nemico per schiavizzare l’umanità! Vanessa decide che l’Accademia va meritata col proprio impegno, e chiede una mano a Terenzio per una full immersion di due settimane sugli integrali.

Oppure:


> Giampiero segue il nuovo ragazzo fino a casa per scoprire quale sia il suo sordido segreto. Come può aver conquistato Stefano così velocemente, del resto? C’è puzza di Nemico! Eppure, dopo aver perso una nottata a spiare la camera del suo avversario in amore, Giampiero non scopre niente. Per questa mancanza di giudizio, si trova a dover affrontare uno dei Generali del Nemico il giorno dopo senza aver dormito neanche un’ora. Sconfitto il patetico Lord Splendor, Giampiero si mette l’anima in pace: se vuoi bene a una persona, vuoi la sua felicità, anche se non la condivide con te.
