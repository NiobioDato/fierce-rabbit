---
title: Copper Sentai è online!
subtitle: >-
  Copper Sentai, il gioco di ruolo ispirato a Power Rangers e Super Sentai, è
  pronto per essere sfogliato e giocato
date: '2021-02-18'
thumb_image_alt: Super Sentai by Mark McLaughlin
excerpt: >-
  Copper Sentai, il gioco di ruolo ispirato a Power Rangers e Super Sentai, è
  pronto per essere sfogliato e giocato!
layout: post
thumb_image: images/copper-sentai2.svg
image: images/Super Sentai.jpg
---
«Ma guarda, è uscito il toolbox di CopperHead» mi sono detto, pieno di gioia infantile «Finalmente potrò costruire un gioco di ruolo che rappresenti il mio percorso personale, i miei gusti, la mia maturità come narratore e, perché no, come uomo».
Poi ho deciso invece di tirar fuori un hack sui Power Rangers, i Super Sentai e pure un po' i Kamen Raider.

Perché?

Non si sa. Onestamente non sono mai stato un grandissimo fan, e non mi ero più avvicinato a queste proprietà intellettuali da quando ho smesso:

1.  di avere di dieci anni;

2.  di drogarmi forte forte e guardare cose improbabili alle quattro di notte su siti di streaming pirata.

Eppure, i supertutinati mi sono venuti in mente subito quando ho deciso che avrei voluto scrivere qualcosa che fosse leggero, vivace, con una struttura molto facile da riprodurre per i Narratori e gradevolmente prevedibile dai giocatori. 

Le serie dei Power Rangers hanno una struttura episodica, un mix di azione ipercinetica e piccoli drammi interpersonali, una certa epica stemperata dall'involontaria comicità della messa in scena; cosa volere di più?

Partito come un hack di poche righe,  non dissimile allo spassoso *Geronimo!* che trovate nel manuale di CopperHead, il progetto è aumentato di complessità, e ora contiene materiale che francamente nessuno aveva richiesto.

In Copper Sentai trovate:

1.  una guida di world building pezzotta con alcuni generatori casuali che fanno molto OSR;

2.  regole personalizzate per la costruzione dei personaggi;

3.  alcune meccaniche variate nella sostanza, come le nuove Sfide e l'uso aggressivo di Contatori e Gettoni;

4.  uno schema di puntata per Narratori in cerca di spunti;

5.  esempi di nemesi umane, robot e mostri con cui ispirarsi;

6.  regole alternative per partite singole o gruppi ristretti;

7.  un episodio autoconclusivo dal titolo Breakbeast Club, accompagnato da stat block, schede personaggio e scheda mondo.

Sì, insomma, un sacco di roba.

E quindi?

Be', si passa alla cassa!

### Copper Sentai sarà su Kickstarter

Se c'è una cosa che funziona alla grande in Italia è l'editoria indipendente. Persone indigenti hanno investito qualche migliaio di euro in progetti a prima vista spinti da sola vanità e **BAM!**, ora sono più ricchi di un sultano e più spietati dei suoi torturatori di corte!** **

Per questo motivo, forte della mia esperienza che vi racconterò mentre cerco di posizionarmi con papiri soporiferi nei maggiori gruppi del settore, anch'io ho deciso di lanciare il mio prodotto sul mercato. 
Qualcosa di fresco, reale, davvero indipendente. 

Mica come quella roba che esce su KS sfruttando la forza di altri brand e facendo soldi perché hanno individuato un target che acquista, oh!

![](https://raw.githubusercontent.com/NiobioDato/fierce-rabbit/master/public/images/copper-sentai-book.jpg)

Copper Sentai sarà un volume in brossura tutto a colori, con 48 illustrazioni dei migliori artisti internazionali, in stampa offset e rilegatura a filo refe in lino purissimo. 



Al raggiungimento del primo stretch goal, che dovrebbe essere sui 2.000 euro, aggiungeremo un secondo volume di 180 pagine di... boh, probabilmente ci metteremo alcuni mostri e un centinaio di nuove illustrazioni. Le illustrazioni sono importanti; come i LED nel PC, le illustrazioni in un gioco di ruolo aumentano le performance del 92%.



Vabbe', s'è capito che sto trollando, la finisco qui. Copper Sentai è gratis; c'è scritto anche nella home.





## Copper Sentai sarà sempre free

Eh, sì. Prima di tutto perché è un esperimento, non particolarmente testato, che è servito per prendere le misure con un modo di scrivere completamente differente da come sono abituato. Io per Copper Sentai non sgancerei un euro, e non mi aspetto che lo facciano altri.





<iframe width="560" height="315" src="https://www.youtube.com/embed/8uuFIi-ghPI" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

#### Crediti

Foto in apertura: ["Super Sentai"](https://www.flickr.com/photos/51035737977@N01/10884793153) di [Mark McLaughlin](https://www.flickr.com/photos/51035737977@N01) sotto licenza [CC BY-NC-SA 2.0](https://creativecommons.org/licenses/by-nc-sa/2.0/?ref=ccsearch\&atype=rich)

Il Mockup base in PSD del libro è stato creato da <a href='https://www.freepik.com/psd/mockup'> Vectorium di freepik.com</a>
