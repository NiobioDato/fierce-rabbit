---
title: Capitolo 1 - Vita Vissuta
weight: 3
layout: docs
---

Il primo capitolo dell’episodio si concentra sulla quotidianità dei ragazzi, alle prese con i problemi e i dubbi classici dell’adolescenza. 

Nel capitolo Vita vissuta i personaggi non vestono mai i panni dei propri alter ego, né tantomeno si preoccupano troppo della silenziosa minaccia del Nemico; la prima parte dell’episodio è dedicato alle relazioni interpersonali fra i personaggi e alla loro formazione, emotiva e caratteriale.

In Vita vissuta si pone generalmente al centro l’Ostacolo di uno dei protagonisti, che dovrà superare senza utilizzare i poteri conferiti dalla tutina e dal dispositivo di trasformazione. Gli altri personaggi potranno aiutarlo a superare il Conflitto nel modo che più ritengono affine alla propria personalità e al Ruolo che ricoprono. 

Il personaggio legato per Ruolo al protagonista della puntata, come per esempio il Bassista carismatico per il Leader, dovrà fungere da deuteragonista, con il Bello che farà da ponte con gli altri due Ruoli meno emotivamente coinvolti dalla storia raccontata. 
Nel caso il protagonista sia proprio il Bello, be’, tutti vogliono aiutarlo. 

Il capitolo Vita vissuta si chiude con l’Ostacolo superato, oppure complicato dai sottoposti del Nemico, infiltratisi nella vita della comunità per i loro turpi scopi.

Esempio:


> Teresa riceve una lettera a casa: la scuola non ha visto arrivare il pagamento della retta annuale e la ragazza rischia di non potersi iscrivere al terzo anno. Il sogno di Teresa di uscire dalle scuole superiori con il massimo dei voti e iscriversi a una prestigiosa università è in pericolo. 
> I genitori confessano alla figlia di essere nel mezzo di una pesante crisi economica e di non aver avuto il coraggio di dirglielo; il padre la ammonisce che nessuno col suo cognome perderà mai la dignità andando a mendicare fra amici e conoscenti.
> Teresa è orgogliosa proprio come suo padre e il suo difetto di Ruolo, come Cervellone, è quello di non sopportare le umiliazioni. Per chiedere aiuto deve superare un Conflitto oppure provare a racimolare la retta da sola. 
> Teresa riesce fortunatamente a passare il Conflitto, e può quindi aprirsi con Cristiano, il suo migliore amico e il Bruto del gruppo. Questo le consiglia di fare una bella vendita di torte salate, bibite analcoliche e dolcetti durante la fiera cittadina di quel fine settimana. Gioacchino il Bello decide subito di aiutare mettendosi ai fornelli; il suo sogno del resto è quello di fare come Mestiere il cuoco. Lo stesso Gioacchino coinvolgerà Michela la Leader e Serena la Bassista carismatica; la prima userà il suo Pregio extra-ruolo “popolare” per fare un po’ di pubbliche relazioni, mentre Serena il suo Hobby “DJ” per pubblicizzare l’evento durante la sua ora di diretta nella radio scolastica. Serena ne approfitta per scommettere una pizza con Michela su chi porterà più persone al banchino.
> Dopo tanti sforzi (e qualche Conflitto più o meno difficile), finalmente sono pronti per la fiera cittadina. Arrivati sul luogo con un pancale di leccornie, però, si accorgono che non c’è nessuno! Cosa sta succedendo?



<div class="note">
  <strong>Nota:</strong> la stagione può essere anche più lunga, nel caso si attivino più Tappe di crescita, o più corta, nel caso si riesca a raccontare la crescita di più di un protagonista per puntata.
</div>