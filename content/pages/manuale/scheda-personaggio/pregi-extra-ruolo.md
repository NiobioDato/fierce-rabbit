---
title: Pregi e Difetti extra-Ruolo
weight: 4
excerpt: La categoria Pregi e Difetti extra-Ruolo aiuta i personaggi ad avere una vita al di fuori della tutina.
layout: docs
---
Per fornire un minimo di profondità ai personaggi e non ingabbiarli nel solo Ruolo, ogni eroe ha un Pregio e un Difetto non legati all’identità segreta.

## Pregio

Il Pregio può essere in linea con Ruolo, Hobby o Mestiere, oppure mostrare un lato sorprendente di un personaggio. Per esempio il Bruto potrebbe essere Sensibile, oppure il Bassista Carismatico Riflessivo. Le contraddizioni fanno del resto parte dell’esperienza umana, specialmente quando si parla di adolescenti.

Durante i Conflitti, è possibile utilizzare sia un Pregio di Ruolo sia un Pregio extra-Ruolo come bonus al Rango, ma solo se non portano sostanzialmente lo stesso vantaggio; un Cervellone che chiama come bonus sia il Pregio di Ruolo Acume sia il Pregio extra-Ruolo Intelligente in un Conflitto per risolvere un rebus, per esempio, vedrà il suo Rango aumentare solo di 1.

## Difetto

Il Difetto permette di creare interessanti contrasti tra il Ruolo e la personalità dell’eroe. Immaginatevi per esempio un Leader che ha come Difetto Timido, oppure il Bello con il Difetto Pessimista.

Il Narratore può calcolare come malus sia il Difetto di Ruolo sia il Difetto extra-Ruolo, ma solo se non portano sostanzialmente lo stesso vantaggio; una Giullare con Difetto di Ruolo Cialtrona e Difetto extra-Ruolo Disordinata vedrà il suo Rango diminuire di 1 in un Conflitto legato al rifare il letto correttamente.
