---
title: Tappa di crescita
weight: 6
excerpt: >-
  I protagonisti di Copper Sentai hanno nemici ben più pericolosi dei pupazzi
  del Nemico.
layout: docs
---
Per i protagonisti di Copper Sentai, combattere il Nemico e i suoi scherani è la parte più facile della giornata. I problemi veri nascono fra i banchi di scuola, sulle panchine dei parchi e sui campi sportivi, durante le piccole e grandi crisi adolescenziali che sembrano spesso insuperabili.

Le Tappe di crescita aiutano giocatori e Narratore a concentrare il capitolo Vita vissuta sulle storie quotidiane dei ragazzi e sulle loro aspirazioni e desideri, fuori dai loro obblighi da supereroi.

## Scegliere l’Obiettivo di una Tappa di crescita

Ogni personaggio parte con un Obiettivo di crescita che rappresenta un proposito o un desiderio a breve-medio termine che lo muove (o lo preoccupa!).

Un Obiettivo di crescita può essere:

*   relazionale (parlare con la ragazza dai capelli rossi, riallacciare i rapporti l’amico d’infanzia, farsi capire dai genitori ecc.);

*   aspirazionale (entrare nella squadra di football, vincere il talent scolastico, prendere i massimi voti ecc.);

*   materiale (comprare uno scooter, ripagare un debito, risparmiare per un viaggio all’estero ecc.)

*   un mix delle suddette categorie.

Per esempio:

> Vanessa ha come Obiettivo quello di essere ammessa nella prestigiosa accademia sportiva di Metropoli Inferiore.

oppure:

> Giampiero ha come Obiettivo quello di conquistare Stefano, un ragazzo conosciuto al corso di dibattito studentesco.

Durante i capitoli Vita vissuta degli episodi, il personaggio deve cercare di perseguire l’Obiettivo che si è prefissato, bilanciandolo con la sua identità segreta e le sue responsabilità verso i propri compagni.

<div class="note"><strong>Nota:</strong> il Narratore può utilizzare un Obiettivo come spinta propulsiva di un intero episodio, incentrando il capitolo di Vita vissuta su un solo personaggio.</div>

## Mossa segreta

La mossa segreta è l’arma più potente nell’arsenale dell’eroe quando appiedato, oltre a essere un metodo efficace per chiudere un combattimento nel modo più spettacolare e tamarro possibile.

Quando lanciata, la Mossa segreta azzera il Contatore \[p. 11] del Conflitto, chiudendo di conseguenza la scena.

Per lanciarla, è necessario spendere due Gettoni \[p. 11] dalla riserva in possesso dei giocatori, come spiegato nella sezione più in basso.

Si può usare una sola Mossa segreta per Episodio, perciò è consigliabile trovare un modo per coinvolgere tutti gli eroi nel suo funzionamento.

Per esempio:

> «Spendo due Gettoni per attivare la Mossa segreta di Sofia, il Banksy Piledriver. I suoi compagni circondano il nemico sui quattro lati, mentre creano con il dispositivo di trasformazione delle corde di un ring fatte di pura luce.
> Sofia corre verso Schifilman il Fetente con il braccio destro teso perpendicolarmente al corpo e lo colpisce con una clothesline. Lo prende subito dopo per le corna, sale sulle corde e urlando “morte al consumismo alieno” si lancia in un piledriver così potente che il mostro si irrigidisce in una curiosa posa a banana.»

Ovviamente è obbligatorio, quando si gioca al tavolo e non in remoto, mimare tutte le mosse e urlare come ossessi.
