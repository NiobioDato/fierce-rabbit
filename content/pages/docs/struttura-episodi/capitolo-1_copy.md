---
title: Capitolo 2 - Minaccia della settimana
weight: 4
layout: docs
---

Nella Minaccia della Settimana i personaggi svelano un piano crudele del Nemico che minaccia l’incolumità dei cittadini.

Il capitolo si apre con i protagonisti che investigano la natura della minaccia corrente col compito di individuarla e neutralizzarla con meno scalpore possibile.
Quasi sempre la fanteria semplice del Nemico tenta di bloccare i progressi del gruppo, costringendoli a combattere per sé e per liberare eventuali ostaggi presenti.

Il Capitolo si chiude con la presentazione dell’avversario della settimana, intenzionato a sconfiggere le supertutine una volta per tutte.

Tutto il capitolo, anche se pieno d’azione, non vede ancora i protagonisti trasformarsi nei loro alter ego.

### Esempio

<i>
> Non solo la fiera è deserta, ma tutte le strade sono praticamente vuote. Il gruppo, investigando nei pressi, scopre che sono tutti incollati allo schermo delle tv, imbambolati nella visione di uno strambo show televisivo in bianco e nero. Non sembrano rispondere agli stimoli esterni, e continuano a ripetere incessantemente “Servire il potente Cavaliere Grigio è giusto. Servire il potente Cavaliere Grigio è corretto”. 
</i>

<i>Il sogno di Teresa di uscire dalle scuole superiori con il massimo dei voti e iscriversi a una prestigiosa università è in pericolo.</i>

<i>I genitori confessano alla figlia di essere nel mezzo di una pesante crisi economica e di non aver avuto il coraggio di dirglielo; il padre la ammonisce che nessuno col suo cognome perderà mai la dignità andando a mendicare fra amici e conoscenti.</i>

<i>Teresa è orgogliosa proprio come suo padre e il suo difetto di Ruolo, come Cervellone, è quello di non sopportare le umiliazioni. Per chiedere aiuto deve superare un Conflitto oppure provare a racimolare la retta da sola.</i>

<i>Teresa riesce fortunatamente a passare il Conflitto, e può quindi aprirsi con Cristiano, il suo migliore amico e il Bruto del gruppo.</i>

<i>Questo le consiglia di fare una bella vendita di torte salate, bibite analcoliche e dolcetti durante la fiera cittadina di quel fine settimana. Gioacchino il Bello decide subito di aiutare mettendosi ai fornelli; il suo sogno del resto è quello di fare come Mestiere il cuoco.</i>

<i>Lo stesso Gioacchino coinvolgerà Michela la Leader e Serena la Bassista carismatica; la prima userà il suo Pregio extra-ruolo “popolare” per fare un po’ di pubbliche relazioni, mentre Serena il suo Hobby “DJ” per pubblicizzare l’evento durante la sua ora di diretta nella radio scolastica. Serena ne approfitta per scommettere una pizza con Michela su chi porterà più persone al banchino.</i>

<i>Dopo tanti sforzi (e qualche Conflitto più o meno difficile), finalmente sono pronti per la fiera cittadina. Arrivati sul luogo con un pancale di leccornie, però, si accorgono che non c’è nessuno! Cosa sta succedendo?</i>


## Variante Pilota

I personaggi sono tutti adolescenti privi di poteri all’inizio della puntata, quindi ha senso dare loro il tempo di presentarsi e conoscersi. 

Dopo questa fase, il Narratore può aiutare nel creare un legame fra loro attraverso una chiamata all’avventura: potrebbero salvare inavvertitamente il SuperCoso, scoprire con orrore un infiltrazione aliena nella scuola oppure mostrarsi in un atto di generoso eroismo.

Quale sia il caso, il SuperCoso darà loro il dispositivo di trasformazione, assicurandoli che sarà al loro fianco durante la loro prima missione perché, a conti fatti, sono eroi in prova.

Si tratta di un episodio corale, il capitolo Vita vissuta del pilota non presenta Ostacoli né predilige il punto di vista di un personaggio rispetto a un altro.

Il capitolo si chiude quando si palesa il pericolo della settimana.

 
## Variante Finale

Nella Variante Finale la normalità viene spezzata dopo poche scene da un violentissimo attacco del Nemico, preparato e messo in modo da molte puntate.

Non solo, il piano del Nemico ha seriamente spezzato l’equilibrio e lo status quo, costringendo gli eroi a rischiare non solo la propria vita, ma i rapporti con le persone a sé più care.
I modi in cui ciò accade possono essere fra i più disparati, dall’alleato che si dimostra una spia al Nemico che decide di punire gli eroi attaccando, corrompendo o imprigionando i propri familiari.

Il capitolo si chiude quando i protagonisti hanno capito la natura della minaccia che li aspetta.