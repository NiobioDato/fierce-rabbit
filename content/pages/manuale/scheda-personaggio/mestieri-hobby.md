---
title: Categoria di Hobby e Mestieri
weight: 3
excerpt: Tutti i personaggi di Copper Sentai vestono un Ruolo specifico nella fiction
layout: docs
---
Le Parole chiave di Hobby e Mestieri servono per dare ai personaggi una vita e una caratterizzazione al di fuori del combattimento con il crimine. Inoltre fanno molto ridere.

## Hobby

Per Hobby si intendono ovviamente le attività più disparate, da sport di squadra a lavori manuali. Non ci sono limiti sostanziali alla scelta dell’Hobby, purché sia chiaro che il bonus può essere chiamato solo quando offre un vantaggio per la risoluzione del Conflitto. Ciò detto, non è necessario scartare gli Hobby più insoliti, perché esiste sempre un modo creativo e al contempo corretto per sfruttarli in gioco.

Per esempio, l’Hobby Tiro al piattello offre sicuramente un bonus al rango nei Conflitti che richiedano mira e riflessi, ma l’insolito Collezionista di francobolli promette bonus ai Conflitti quando è richiesta attenzione minuziosa al dettaglio e memoria visiva.

## Mestieri

Il Mestiere è una Parola chiave insolita vista l’età, ma che contestualizza la straordinarietà dei protagonisti; gli eroi di Copper Sentai sanno già cosa vogliono fare da grandi. Non solo: stanno lavorando per diventarlo.

Visto che sono sedicenni o poco più, la Parola chiave Mestiere non racchiude la conoscenza, l’esperienza e la capacità di chi fa quel lavoro tutti i giorni, quanto più un’infarinatura generale, una competenza base e un approccio mentale simile.

Per capire meglio, si pensi per esempio a [Data dei Goonies](https://goonies.fandom.com/wiki/Richard_Wang); non è ancora un ingegnere né tantomeno una spia, eppure mostra già una spiccata predisposizione in elettronica e meccanica, tantoché i suoi gadget rudimentali funzionano discretamente.

Come per gli Hobby, non è necessario scegliere soltanto Mestieri che offrano benefici palesi ai Conflitti; anche le vocazioni più astruse potrebbero offrire soddisfazioni ai giocatori creativi.
