---
title: Armi e Mosse segrete
weight: 5
excerpt: Tutti i personaggi di Copper Sentai vestono un Ruolo specifico nella fiction
layout: docs
---
Vestire la tutina sblocca una nuova categoria di Parole chiave, utilissime per far polpette dei tanti ninja senza nome o del Cattivo della Settimana™ che ha sottovalutato il potere dell’amicizia e del consumo consapevole.

## Arma

L'Arma è lo strumento con cui la tutina aumenta significativamente le capacità combattive del protagonista.
L’Arma, oltre a essere in sostanza un bonus al Rango costante durante i combattimenti, offre un potere secondario unico per chi la impugna.

Il potere secondario può essere tematico col resto dei personaggi –⁠ per esempio il potere di creare un getto d’acqua potentissimo per la supertutina blu di un supergruppo basato sui cinque elementi – oppure assolutamente indipendente.

Questa scelta, viene da sé, deve essere fatta di gruppo.

Nel caso il potere secondario sia indipendente, è consigliato abbia un legame con l’Hobby oppure il Mestiere; si tratta di un buon metodo per mantenere una certa continuità fra il personaggio nella vita quotidiana e la sua identità supereroistica. Oltre a essere invero buffo.

Per delineare l’Arma è necessario compilare questa frase:

\[NOME] impugna \[NOME ARMA], una \[TIPOLOGIA ARMA] che può anche \[POTERE SECONDARIO].

Per esempio:

> Sofia impugna l’**Ultraspray**, una **Pistola laser** che può anche **Spruzzare vernice antiproiettile**.

oppure:

> Terenzio impugna il **Supermartelletto**, un **Martello a due mani** che può anche **Stordire col suo giudizio irrevocabile**.

Durante un Conflitto non è possibile aumentare il Rango contemporaneamente col potere secondario e con quello principale dell’Arma.

## Mossa segreta

La mossa segreta è l’arma più potente nell’arsenale dell’eroe quando appiedato, oltre a essere un metodo efficace per chiudere un combattimento nel modo più spettacolare e tamarro possibile.

Quando lanciata, la Mossa segreta azzera il Contatore \[p. 11] del Conflitto, chiudendo di conseguenza la scena.

Per lanciarla, è necessario spendere due Gettoni \[p. 11] dalla riserva in possesso dei giocatori, come spiegato nella sezione più in basso.

Si può usare una sola Mossa segreta per Episodio, perciò è consigliabile trovare un modo per coinvolgere tutti gli eroi nel suo funzionamento.

Per esempio:

> «Spendo due Gettoni per attivare la Mossa segreta di Sofia, il Banksy Piledriver. I suoi compagni circondano il nemico sui quattro lati, mentre creano con il dispositivo di trasformazione delle corde di un ring fatte di pura luce.
> Sofia corre verso Schifilman il Fetente con il braccio destro teso perpendicolarmente al corpo e lo colpisce con una clothesline. Lo prende subito dopo per le corna, sale sulle corde e urlando “morte al consumismo alieno” si lancia in un piledriver così potente che il mostro si irrigidisce in una curiosa posa a banana.»

Ovviamente è obbligatorio, quando si gioca al tavolo e non in remoto, mimare tutte le mosse e urlare come ossessi.
